Partię powołano po rozłamie założonej przez Francesca Cossigę zaledwie pół roku wcześniej Unii Demokratycznej na rzecz Republiki. W 1999 UDEUR w wyborach do Parlamentu Europejskiego uzyskała 1,6% głosów, co dało jej jeden mandat. W 2001 przystąpiła do koalicji Demokracja to Wolność-Stokrotka, którą opuściła, gdy ta przekształciła się w jednolitą partię.
W 2004 UDEUR ponownie zdobyła jeden mandat w PE (z wynikiem 1,3% głosów). Kontynuowała działalność w ramach wielkiego centrolewicowego bloku pod nazwą Unii (L'Unione). W wyborach parlamentarnych w 2006 lista partyjna ludowców otrzymała 1,4% głosów, co przyniosło jej 14 posłów i 3 senatorów.
W drugim gabinecie Romano Prodiego Clemente Mastella objął tekę ministra sprawiedliwości. Został odwołany w styczniu 2008, co stało się jedną z przyczyn upadku koalicji rządowej i w rezultacie do rozpisania przedterminowych wyborów parlamentarnych. Na początku marca 2008 UDEUR zrezygnowała z udziału w tych wyborach[1], a część jej działaczy odeszła do innych ugrupowań.
W 2010 partia, posiadająca w miarę zorganizowane struktury w Kampanii, przyjęła nową nazwę – UDEUR Ludowcy dla Południa, na czele którego pozostał Clemente Mastella (jako sekretarz generalny)[2]. Stronnictwo zadeklarowało chęć uzyskania strategicznego sojuszu z Ludem Wolności[3]. W 2012 partia powróciła do poprzedniej nazwy, a w 2013 zintegrowała się z ugrupowaniem Forza Italia. W 2017 Clemente Mastella ogłosił reaktywację partyjnego szyldu na potrzeby wyborów w 2018[4].