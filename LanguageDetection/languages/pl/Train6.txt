Po sukcesie dwóch pierwszych odsłon Dooma, id Software w 1996 roku wydało Quake’a[1]. W trakcie prac zespół stworzył kilka map, które nie trafiły do kampanii. Jeden z projektantów, Tim Willits zaproponował, żeby mapy trafiły do trybu dla wielu graczy. Pomimo początkowego sprzeciwu jednego z szefów studia Johna Romero ostatecznie zezwolono na to[2]. Podczas tworzenia gry dwóch pracowników, John Romero i John Carmack, miało odmienną wizję dotyczącą przyszłości serii, skutkiem czego była rezygnacja Romero, który założył własne studio – Ion Storm[3]. Rok później wydano kontynuację, która w przeciwieństwie do poprzedniczki posiadała fabułę[4]. Todd Hollenshead, ówczesny szef id Software przyznał, że zmiany w Quake II w stosunku do części pierwszej były kontrowersyjne, ale przemyślane. Głównym projektantem został Kevin Cloud, który chciał żeby gra kładła większy nacisk na fabułę[5]. Nad czwartą odsłoną serii pracowali ludzie z Raven Software odpowiedzialni m.in. za Heretic czy Hexen. Gra zarówno fabularnie jak i pod względem mechaniki przypomina Quake’a II[6].
Wydanie kolejnej części Quake Champions, która nawiązuje mocno do Quake III: Arena, zostało zaplanowane na 2018 rok. Jest to pierwsza gra z serii, której wydawcą jest Bethesda[7].